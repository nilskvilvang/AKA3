---
bibliography: bibliografi.bib  
csl: chicago-author-date.csl
---

# Hvorfor dette notatet?

> The ability to take that data, to be able to understand it, to process it, to extract values from it, to visualize it, to communicate it - that's going to be a hugely important skill in the next decades... (@varianHalVarianExplains2009, Chief Economist Google og Professor Emeritus University of California, Berkeley)


Dette notatet oppsummerer ulike forelesningsnotater og undervisningsopplegg i anvendt kvantitativ analyse. Hensikten er å forsøke å formidle sentrale konsepter og teknikker i anvendt kvantitativ analyse, samt gjennom kodeblokkene med R-kode gi "oppskrift" på prosedyre slik at leseren kan reprodusere eksempler. Jeg håper det kan tjene som et oppslagsverk og kanskje også som litt inspirasjon?

Det finnes mange veldig gode bøker som tar for seg introduksjon til og/eller videregående emner i kvantitativ analyse. Min gode kollega Christer Thranes bøker er eksempler på det. Det finnes også bøker som i hvert fall jeg tenker ikke er spesielt gode (i betydningen pedagogiske) i formidlingen (dette er selvsagt veldig subjektivt). Likvel - er det virkelig behov for enda flere, og er mitt bidrag nødvendigvis bedre/mer pedagogisk? Igjen - det får bli en subjektiv vurdering av leseren. Jeg har i hvert fall gjort et ærlig forsøk på å formidle dette stoffet på en måte jeg håper er forståelig etter å ha pløyd gjennom et utall bøker og andre ressurser. Jeg skal heller ikke legge skjul på at jeg ikke gjør anspråk på å revolusjonere noe som helst. Tvert i mot - jeg velger lett å bruke det jeg oppfatter som gode eksempler i ulike temaer fra andre. Sånn sett er mitt bidrag mer å samle gode gjennomganger og eksempler, vise leseren til hvor dette kommer fra slik at man kan gå til originalkilden om man ønsker, og formidle dette på et samlet sted, i norsk språkdrakt, på en forhåpentligvis forståelig måte. 

Samtidig er det åpenbart slik at det kan være krøkkete formuleringer, dårlige forklaringer, ulne beskrivelser, dårlige eksempler, for lite av noe, for mye av annet osv. Alle innspill og tilbakemeldinger mottas med stor takk (helt sant!). 


## Programvare {.unnumbered}

Notatet er skrevet med bruk av R [@rcoreteamLanguageEnvironmentStatistical2021] og RStudio [@rstudioteamRStudioIntegratedDevelopment2022]. R er en velkjent programvare innenfor statistikk, dataanalyse, datamodellering osv. R har noen store fordeler; det er gratis, det kjører på "alle" operativsystemer, og det har et svært stort bruker- og utviklermiljø som i all hovedsak deler alt gratis. Det er også enkelt å finne løsninger på det meste gjennom veiledninger og brukerforum på nett. Selve R er et programmeringsspråk og utviklermiljø for statistikk som gir en kjernefunksjonalitet innenfor datahåndtering, kalkulasjoner, dataanalyse, datamodellering, grafisk framstilling av data o.l. 

R kommer med 14 basis "pakker". Det store potensialet ligger imidlertid i at brukerne av R utvikler tilleggspakker som man bruker i R, det finnes pr. april 2022 over 19000 ulike pakker som bygger på kjernen i R. Alle pakkene tilbyr ulike tilrettelagte løsninger for ulike problemer/analyser. 

Den største ulempen med R er at brukergrensesnittet er veldig ulikt hva vi kjenner fra Microsoft Office-typen brukergrensesnitt, så det vil ta litt tid å bli kjent med programmet. I tillegg er brukergrensesnittet kodebasert og ikke menybasert, og kan (dessverre) virke avskrekkende. Likevel, det er et utrolig kraftig verktøy hvis man tar seg tid til å lære seg det grunnleggende.

Brukere av notatet vil kanskje bruke programvare som enten SPSS eller Stata. Konsepter og eksempler i notatet er som sagt laget og kjørt i R. Ambisjonen er også å gi dere en oppskrift for framgangsmåte i SPSS og Stata i tillegg til kode som viser R undervegs for å få fram tilsvarende analyser på samme eksempler som i notatet. Dette kommer på plass gradvis.  

I tillegg er det på sin plass å nevne alternativer til store og dyre programvarepakker som SPSS og Stata som mer og mer framstår som reelle og gode alternativer. To av disse, [jamovi](https://www.jamovi.org/) og [JASP](https://jasp-stats.org/), har sterkt voksende bruk (også i akademia) rundt om i verden. Dette er grafisk tiltalende og funksjonsrike statistikkpakker som kjører med R i bakgrunnen (alle analyser i jamovi og JASP bruker R), og som også kan inkludere R kode direkte. Det gjør at man kan utnytte alle pakkene skrevet for R direkte i de grafiske brukergrensesnitt. I tillegg kan man (i varierende grad mellom de to) hente ut R-kode fra analyser man gjør gjennom det grafiske brukergrensesnittet - noe som kan gjøre en overgang/introduksjon til R lettere om man vil den veien. 

Leseren står selvsagt fritt til å hoppe elegant over alle verktøy som ikke er interessante. Det er klare fordeler og ulemper med alle, men forhåpentligvis vil de fleste finne et verktøy de kan bruke i utvalget vi har tatt med.

Der det er naturlig er kodingen inkludert slik at eksempler skal kunne replikeres av leseren, men vi går ikke inn på R utover dette. Kodingen er gjengitt fortløpende der analysen er gjort. Dette gjør at teksten kanskje kan fremstå som mer fragmentert, men samtidig håper vi at analysene blir reproduserbare for leseren. Derfor ligger også datasettene nedlastbare der det er nødvendig slik at leseren selv kan se både data og kode vi har brukt. Vi har brukt R/RStudio og rmarkdown [@allaireRmarkdownDynamicDocuments2022] -- en såkalt pakke til R -- i produksjonen av dette notatet. R baserer seg som sagt på bruk av ulike "pakker" som er utviklet av forskjellige utviklere og som er fritt tilgjengelig. Mange av disse har også datasett inkludert slik at det er enkelt å replikere eksempler. Så langt det er mulig har vi somsagt basert oss på at det vi viser som eksempler skal være replikerbare for leseren. 

En ting man lærer seg ved å begynne å bruke R er at det finnes mange måter å gjøre samme ting på. Flere pakker tilbyr samme analyser som kanskje også "Base R" også gjør, med litt forskjellig output (eller i hvert fall design på output). Det er ganske sikkert (helt sikkert kan jeg vel si) at erfarne R-brukere/programmerere vil finne tungvinte måter å gjøre ting på i dette notatet. Vi har ikke lagt vekt på å være ekstremt konsistente - kanskje har vi to steder brukt to ulike måter å få fram samme ting på. Selv om dette kanskje kan forvirre en leser håper vi samtidig det kan illustrere mulighetene - og hovedpoenget, mener vi, er å få fram gode analyser som kan hjelpe oss med å svare på en problemstillinge og gi oss innsikt og forståelse av det vi ønsker å skjønne mer av. Siden dette ikke er en lærebok i R, men i anvendt kvantitativ analyse, har vi latt det være utgangspunktet. 

Vi har lite fokus på matematikk og formler i den forstand at vi mange steder ikke utleder i dybden forklaring på ulike formler. Vi tror det er fullt mulig å ha en praktisk forståelse og anvendt bruk av kvantitative analyser uten å ha dyptgående kjennskap til de matematiske eller statistiske forklaringene. Likevel, det er heller ikke slik at vi absolutt skal unngå dette. Vi har derfor inkludert noe bakgrunnskunnskap for å skape en ramme rundt kjernen i notatet der vi tenker det kan være interessant for de som ønsker å fordype seg noe mer. Mange vil kanskje velge å hoppe lett over det mer tekniske og matematiske. Det er på mange måter helt greit, men samtidig tilbyr vi også noe mer redegjørelse for ulike konsepter. 

Vi skrev litt lenger opp i denne innledningen at dette ikke er en lærebok i R. Det er riktig, men med en viss modifikasjon. Vi tror at R er et godt alternativ (vi har jo valgt å bruke det selv...). For de som likevel ønsker litt inputs på R og RStudio har vi inkludert et kapittel tidlig der vi tar endel grunnleggende ting som kan gjøre oppstarten med R litt mer myk og anvendelsen av dette notatet enklere. Man kan godt hoppe over dette kapittelet, ignorere all kode undervegs, og forhåpentligvis likevel tilnærme seg stoffet. 
